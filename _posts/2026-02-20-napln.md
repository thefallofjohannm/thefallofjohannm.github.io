---
layout: note
title: Náplň
category: Povídky
---

{:toc}
- .

---

Byl to nešťastný muž. Truchlil již celý týden a oči už měl nateklé od neustálého pláče. Potkal jsem ho
při večerní procházce městem na lavičce u řeky, kde seděl sám vzlykaje s posmrkaným kapesníkem
v ruce. Přisedl jsem si k němu a zeptal se: „Co je příčinou vašeho zármutku?” Působil zaskočeně
a s nepochopením ve tváři se na mě podíval. „Sdílená starost je poloviční starost,” lehce jsem se naň
usmál a pobídl ho k mluvě.

Vysmrkal se, otřel si slzy do rukávu a zadíval se mi do očí. Potom pohledem zamířil mezi
dlažební kostky a spustil: „Před týdnem tu byly vánoční trhy a já jsem procházel náměstím. Tradičně
byly plné krásných vyšívaných dek, barevného porcelánu, různého broušeného skla a jiného
skvostného zboží. Mou pozornost ovšem neupoutalo řemeslo kovářské, či truhlářské, tentokrát to bylo
umění pekařské.” Muž se na chvíli odmlčel a snažil se neuronit další slzu. Čím déle ovšem mlčel, tím
větší námahu stálo onu slzu udržet. Nakonec tíhu neunesl a zem smočil svou další slzou. „Omlouvám
se,” lítostivě muž vyhrkl.

„To nic, to nic, v pořádku, pokračujte,” uklidňoval jsem ho.
Muž si odkašlal a po krátkém odmlčení začal popisovat, co se dělo dál: „Naproti mně stál krásně
nasvícený stánek pekařky. Na dřevěném pultíku měla vystavené chleby ve tvaru květin, preclíky ve
tvaru srdce, makové koláče s třešničkou uprostřed, kulaté vdolečky a… též i něco, co dosud přebývalo
pouze v mé fantazii.” Následovalo další zasněné odmlčení, kdy se muž třpytivýma očima zahleděl před
sebe. „V tu chvíli jsem si připadal jako malý hoch. Od svého dětství jsem nikdy nebyl tak naplněn radostí
jako tehdy. Svižným krokem jsem přišel ke stánku a položil dotaz: ‚Je toto obří croissant?‘ ‚Ano,‘
odpověděla mi a já se rozechvěl. ‚A je i též naplněn čokoládou?‘ ‚Ano,‘ odpověděla mi způsobem, jako
kdybych se zeptal na tu nejhloupější možnou otázku, jsouc klidná, jako kdyby prodávala něco tak
obyčejného jako ponožky. Ten croissant jsem bez váhání koupil. Poděkoval jsem, dal ho do tašky a
vydal se domů. V ten den bylo sychravé a poněkud větrné odpoledne a klepal jsem se zimou jen co
jsem vyšel.

Radost mě stále neopustila ani po té vyčerpávající cestě. Naopak! Hrdě jsem vtrhl do domu
hlavními dveřmi a začal rozkřikovat: ‚Rodino! Pojďte sem všichni! Něco pro vás mám!‘ Seběhli všichni
po schodech do kuchyně a celí zmatení, ale zvědaví se začali vyptávat, co a kde se přihodilo a co jim to
nesu, že svolávám celou rodinu. S pyšně zvednutou bradou a důležitým úsměvem jsem před ně na stůl
položil mou koupi. ‚No teda!‘ takřka sborově se ozvalo a všem spadla čelist.” Výraz muže již nebyl
nešťastný, byl veselý a nadnesený. „‚Vážení, to koukáte!‘ řekl jsem jim, ‚přineste si talířky a mně nějaký
tác, tenhle croissant je plný čokolády! Byla by škoda, kdyby přišla vniveč vylitím se na stůl.‘ Vzal jsme
si zoubkovaný nůž, kterým krájím chléb. ‚Připraveni?‘ Nikdo ani nedutal. Jal jsem se tedy krájet onen
počin. První kousek nic. To nevadí, okraje bývají vždy prázdné. Druhý kousek bez známky čokolády.
Pravděpodobně se báli, aby se s tím v peci něco nestalo, tak jí tam je trochu méně. Krájel jsem potřetí,
počtvrté a pak i popáté. Byl jsem už v půlce a po čokoládě ani stopy!” Muž začal kapesník žmoulat až
cucky kapesníku padali pod lavičku. „Potom ale,” bylo vidět uvolnění napětí, „jsem vytáhl zašpiněný
nůž; na krajíci byla čokoláda a v místě řezu malá čokoládová tečka. ‚Hurá! Je to tady!‘ Nadšením
zaslepen jsem uřízl takové kusisko v domnění, že se na nás vyvalí čokoláda. Když jsem ale ten kus odřízl,
víte, co tam bylo?” Zavrtěl jsem hlavou. „Nic! Absolutně nic!” Prudce jsem vydechl. Vztekem ovládnut
pokračoval: „Kusisko jsem rozřízl vejpůl a pak ještě jednou. Té pekařce jsem byl pro smích a teď i mé
rodině! Místo croissantu plného čokolády dostal jsem bochník, do kterého ukápla troška kakaa!” Pevně
k sobě přitiskl rty. „Domů se nemohu vrátit, všichni se mi smějí…” procedil a jeho obličej pomalu
ovládla lítost, trýzeň a nakonec smutek, muž se znovu rozbrečel. Neodvážil jsem se promluvit – bál
jsem se, že bych promluvil rozklepaným hlasem. I já se zadíval do země a následovalo dlouhé ticho.

„Víte…” rozptýlil jsem ticho, „jedna má kamarádka je také pekařka. Domnívám se, že kdybych
ji požádal, tak by Vám ten croissant upekla. Mohl byste ho přinést domů na Boží hod a před zraky všech
ho rozříznout, tentokrát by ale tekl jak švestkový knedlík,” oznámil jsem mu a pozvedl svá ramena.

S rozzářenýma očima se mě muž zeptal: „Opravdu?”

„A opravdu!” radoval se – nyní už – šťastný muž, když se opět vrátil domů s obřím croissantem,
před kterým se po rozříznutí rozlila čokoláda na tácu. „Hahá! To je klučina! On a ta jeho kamarádka mě
zachránili! Chahahá! Splnil se mi sen! Děkuji! Děkuji! Děkuji!” opakoval. „Mí zachránci!”

